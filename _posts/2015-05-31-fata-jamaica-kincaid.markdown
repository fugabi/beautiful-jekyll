---
layout: post
title: Fată - Jamaica Kincaid
date: '2015-05-31 19:13:15'
tags:
- translation
- romanian
---

Spală rufele albe lunea şi pune-le la uscat pe pietre; spală rufele închise la culoare marţea şi pune-le la uscat pe frînghie; nu umbla desculţă cînd soarele încinge; prăjeşte chiftelele de bostan doar în ulei fierbinte şi dulceag; pune-ţi hăinuţele la înmuiat imediat după ce le dai jos; cînd cumperi bumbac pentru o bluză frumoasă, vezi să nu fie mercerizat, pentru că altfel n-o să-și păstreze forma după ce ai spălat-o; pune peştele sărat la înmuiat peste noapte înainte de a-l găti; cînţi într-adevăr benna cînd eşti la şcoala de duminică?; ai grijă să mănînci mereu în aşa fel încît să nu li se întoarcă stomacul celor ce mănîncă alături de tine; duminica încearcă să mergi ca o doamnă şi nu ca desfrînata ce se pare că vei deveni; nu trebuie să vorbești niciodată cu calicii din port, nici măcar să le dai direcţii; nu mînca fructe pe stradă - te vor urmări peste tot muștele; dar eu nu cînt benna duminica și cu atît mai puțin la școala de duminică; așa coși un nasture; așa faci o butonieră pentru nasturele pe care abia l-ai cusut; așa repari tivul unei rochii cînd vezi că se desface și astfel vei evita să arăți ca desfrînata ce se pare că vei deveni; așa calci cămașa kaki a lui tata, ca să nu aibă nici o cută; așa calci pantalonii kaki ai lui tata, ca să nu aibe nici o cută; așa cultivi bamele - departe de casă, căci un copac de bame atrage furnici roșii; cînd cultivi taro, ai grijă să aibă îndeajuns apă, altfel o să te zgîrîie în gît cînd îl vei mînca; așa mături un colț de cameră; așa mături întreaga casă; așa mături prin curte; așa zîmbești cuiva de care nu-ți place prea mult; așa zîmbești cuiva de care nu îți place deloc; așa zîmbești cuiva de care îți place cu desăvîrșire; așa aranjezi masa pentru servitul ceaiului; așa aranjezi masa pentru cină; așa aranjezi masa pentru o cină cu un musafir important; așa pui masa de prînz; așa pui masa pentru micul dejun; așa te porți cînd sînt bărbați de față, bărbați pe care nu îi cunoști îndeajuns de bine și în felul acesta ei nu vor vedea imediat în tine pe desfrînata ce-ai putea să devii; caută să te speli în fiecare zi, chiar dacă trebuie să o faci cu propriul scuipat; nu sta pe vine cînd joci jocul cu bile, doar nu ești băiat; nu culege flori pentru alții - poți să te alegi cu altceva; nu arunca cu pietre în mierle, pentru că s-ar putea să nu fie o mierlă; așa faci o budincă de pîine; aşa faci doukana; aşa faci o tocană condimentată; aşa faci un leac bun împotriva răcelii; aşa faci un leac pentru a lepăda un copil înainte să devină copil; aşa prinzi un peşte; aşa arunci înapoi un peşte pe care nu îl vrei; şi în felul ăsta nu ţi se va întîmpla nimic rău; aşa molestezi un bărbat; aşa te molestează un bărbat; aşa iubeşti un bărbat; şi dacă asta nu funcţionează, mai sînt şi alte metode, şi dacă nici ele nu funcţionează, nu îţi fă inimă rea cînd trebuie să renunţi; aşa scuipi în aer, dacă ai chef, şi aşa te dai repede deoparte să nu cadă pe tine; aşa înnădești lucrurile; mereu, pipăie pîinea, să vezi dacă e proaspătă; dar dacă brutarul nu-mi dă voie să o ating?; vrei să spui că după toate astea vei ajunge într-adevăr un soi de femeie pe care brutarul n-o va lăsa să pună mîna pe pîine?

(Textul a apărut în iunie 1978 în The New Yorker)
