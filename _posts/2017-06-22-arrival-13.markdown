---
layout: post
title: Arrival
date: '2017-06-22 11:20:22'
tags:
- recenzie
- essay
---

Bazat pe o poveste SciFi (*Story of Your Life* de Ted Chiang), filmul *Arrival* aduce în prim-plan o idee interesantă: în ce măsură limbajul pe care îl folosim poate influenţa modul în care gîndim? În filosofie se dau lupte grele în încercarea de a explica legătura dintre lumea înconjurătoare şi limbaj. Pe de o parte îl avem pe Chomsky şi ideea lui potrivit căreia limbajul e asemeni unui organ care se dezvoltă cu rapiditate în copilărie şi nu are de-a face cu lumea din jur: toate limbajele sînt la fel (ca gramatică), diferenţele sînt doar de suprafaţă. Pe de altă parte avem pe cei care susţin că limbajul se învaţă treptat, în funcţie de utilizare (Wittgenstein): faci parte dintr-o comunitate, înveţi să foloseşti limbajul. Un limbaj „privat” cum spune el, este imposibil. Alţii disting între limbajul ca sistem de reguli şi limbajul ca discurs, ca cel vorbit (Saussure şi, mai nou, Lingvistica Pură). Şi, în sfîrşit, alţii spun că limbajul, gîndirea şi lumea din jurul nostru sînt de fapt conectate la un nivel foarte profund (ipoteza Sapir-Whorf) şi că limba pe care o vorbim este aşa cum este pentru că e legată de spaţiul fizic în care se vorbeşte.

*Arrival* este axat pe această din urmă idee, nu înainte însă de a-i da o formă interesantă şi de a o extinde să cuprindă pe lîngă spaţiu chiar şi timpul. Dar lucrul ăsta devine evident doar destul de tîrziu în film. Nu vă faceţi însă griji, nu e un spoiler.

Louise Banks (Amy Adams), o profesoară de lingvistică încearcă să dea o mînă de ajutor guvernului american (şi întregii lumi, de altfel) în încercarea de a înţelege ce vor să spună nişte extratereştri ce şi-au parcat navele spaţiale în jurul pămîntului. Deşi ei par a avea un mesaj important de încredinţat, aşteaptă ca pămîntenii să fie gata să-l primească, aşteaptă ca aceştia să facă primul pas. Ajutată de Iain Donnelly (Jeremy Renner), un fizician de renume, Louise Banks reuşeşte să comunice cu vizitatorii, într-un mod rudimentar, desigur. (În treacăt fie spus, numele celor doi protagonişti împreună aduc un tribut lui Iain Banks, scriitorul SF.) Limbajul pe care îl folosesc aceştia este complet diferit de orice limbaj de pe pămînt aşa că nimeni nu se aştepta la mare lucru. Neil deGrasse Tyson, astrofizicianul american, spunea într-un tweet că un criptolog ar fi fost mai potrivit decît un lingvist pentru jobul acesta. Mă îndoiesc, totuşi (deşi nu cred că un lingvist ar fi fost o alegere mai bună; Louise Banks a avut, în mare parte şi mult noroc). Un criptolog ştie că are de-a face cu un limbaj uman. Complicat, codificat, alterat dar uman, care se bazează pe cuvinte sau logică. Pe cînd limbajul extratereştrilor era cu totul altceva. Wittgenstein spunea undeva că, dacă un leu ar putea vorbi, noi tot nu l-am înţelege pentru că el nu ia parte la forma noastră de viaţă. Aşa si cu heptapozii – ei sînt pur şi simplu o altă formă de viaţă. Şi totuşi, Louise Banks a reuşit să-i înţeleagă! Cît de cît.
Filmul merită văzut, mai ales acum cînd întreaga lume stă oarecum cu sufletul la gură văzînd cum naţiuni înarmate pînă în dinţi parcă abia aşteaptă un pretext pentru a face scandal. Am avea nevoie acum de ceva care să ne redea încrederea în umanitate.

Din punct de vedere artistic, actorii îşi fac treaba bine iar cinematografia nu lasă de dorit. Dar ceea ce va rămîne din film, ceea ce impresionează cel mai mult este ideea că un limbaj poate afecta felul în care percepem lumea. Totul va face clic spre final şi multe scene vor căpăta un nou înţeles. Cam la fel ca în *Ex Machina* unde sfîrşitul e bulversant şi răscolitor. *Arrival* are însă un mesaj atît optimist (atunci cînd se referă la umanitate) cît şi trist (atunci cînd se referă la destine personale). Însăşi „sosirea” din titlu poate fi înţeleasă pe planuri diferite: nu doar a extratereştrilor pe pămînt ci şi sosirea omenirii la un alt nivel de înţelegere a universului şi, în plus, a indivizilor la acceptarea destinului, chiar şi atunci cînd acesta poate fi prevăzut.

---
Titlu: Arrival
Regia: Denis Villeneuve
Scenariu: Eric Heisserer
Bazat pe povestirea Story of Your Life de Ted Chiang
Cu: Amy Adams, Jeremy Renner, Forest Whitaker şi Michael Stuhlbarg
În cinema din: 11/11/2016
Durată: 116 minutes
